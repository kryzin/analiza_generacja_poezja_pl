Historyczna nowa szkoła

Swą metodę badań ścisłą, 
Sprowadzoną hurtem z Niemiec, 
Rozpowszechnia ponad Wisłą, 
I nabywszy pogląd świeży, 
Nowym łokciem dzieje mierzy.
Nie chcąc popaść w dawne błędy
Mesjanicznych, mglistych mrzonek, 
Koło polskich sztywnych karków
Okręciła swój postronek, 
By zgiąć bytu żądzę dziką
Przed dziejowych praw logiką.
Czcząc spełnionych faktów kolej
I zwycięzców chytre godła, 
Nie spostrzegła, że cześć siły
Za daleko ją zawiodła, 
I że z rąk jej rozbiór Polski
Wziął chrzest misji apostolskiej.
W pełnym świetle jej dochodzeń
Jasną gwiazdą lśni despotyzm, 
I wychodzi czysto na wierzch
Targowicy patriotyzm… 
Gdyż Kościuszko to był wariat, 
Co budował proletariat!
I tak dalej… i tak dalej… 
Coraz śmielsze wnioski przędzie, 
I nicując dawne sądy
Nie powstrzyma się w zapędzie, 
Aż dowiedzie, że król Herod, 
Dobroczyńcą był dla sierot.